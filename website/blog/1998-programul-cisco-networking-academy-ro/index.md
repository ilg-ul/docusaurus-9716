---
slug: 1998/programul-cisco-networking-academy-ro
title: 'Firma Cisco Systems lansează programul „Networking Academy” în România'
authors: [nicolaus]
tags: [educatie, autor:nicolai.sandu]

date: 2023-12-11T12:23:46
eventDate: '1998-12'

---

În decembrie 1998, la un an după debutul în California, firma Cisco Systems
lansează programul **Networking Academy** în România.

<!-- truncate -->

Cisco Networking Academy este unul dintre cele mai inovatoare programe
educaționale lansate de Cisco, cu o lungă istorie. Educația oferită prin intermediul cursurilor
Cisco Networking Academy a schimbat viețile multor oameni, ajutându-i să se
dezvolte profesional sau să transforme comunitățile în care trăiesc.

Studii realizate la nivel mondial arată că există un decalaj între locurile de muncă din domeniul tehnologiilor
informației și comunicațiilor (IT&C) și candidații calificați pentru a le ocupa. Programul Cisco Networking
Academy și-a propus să reducă semnificativ acest decalaj, oferind studenților din întreaga lume cursuri de
formare a competențelor IT. Însă mai mult decât atât, Networking Academy este o comunitate ai cărei membri
sunt studenții, profesorii și oamenii de afaceri, ale căror acțiuni și cunoștințe pot modela viitorul. Tinerii se
pregătesc în academiile Cisco să ajute companiile să facă față provocărilor transformării digitale și să conducă
noul val de inovații tehnologice.

Primele cărămizi la construcția unuia dintre cele mai de succes programe educaționale din portofoliul Cisco
în România au fost puse în decembrie 1998, când a fost înființată prima academie regională RoEduNet
Bucureşti, în parteneriat cu Universitatea Politehnica din București. În aprilie 1999, primii 20 de instructori și-au început pregătirea la academia regională RoEduNet București. Ca o recunoaștere a succesului acestui
program în România, RoEduNet București - Facultatea de Automatică și Calculatoare din Universitatea
Politehnica Bucureşti, a fost autorizat drept centru de instruire regională pentru academiile regionale din 15
țări. Tot la facultatea de Automatică și Calculatoare, funcționează din vara anului 2000 și un modern centru de
pregătire în networking, realizat cu sprijinul Cisco România.

Ulterior, pe 4 mai 1999, prima academie locală și-a început activitatea la Colegiul Național „Cantemir
Vodă” din București. La scurt timp după aceea, Colegiul Național „Unirea” din Focșani a început să predea
elevilor curricula Cisco.

Prima clasă de studenți absolvenți ai unei academii locale din România a fost cea de la Colegiul Național
„I. L. Caragiale” din Ploiești, în septembrie 2000. În numai 11 luni, cei 13 cursanți, printre care se numără și
directorul adjunct al colegiului, au parcurs toate cele 4 module ale programului de CCNA (Cisco Certified
Network Associate).

În 2018, există 139 de academii, cu 16.500 de studenți activi, iar 31% dintre studenți sunt femei.
De altfel, NetAcad România se situează pe primul loc în Europa, în ceea ce privește procentul echilibrului
de gen: 49% dintre instructori și 31% dintre studenți sunt femei.

România se mândrește și cu o altă premieră: prima femeie instructor din Europa Centrală și de Est a fost
Carmen Nainer de la Academia CREDIS București.

Dintre cele 170 de țări în care funcționează Cisco Networking Academy, România se află pe locul 8 în lume
și pe locul 3 în zona EMEA (Europa, Africa și Orientul Mijlociu) într-un clasament realizat după numărul de
instituții participante la program.

Cisco Networking Academy colaborează îndeaproape cu instituțiile de învățământ și cu instructorii, pentru
a dezvolta și furniza un curriculum, care le oferă studenților competențe digitale, de rezolvare a problemelor
și abilități antreprenoriale de care au nevoie pentru a obține un loc de muncă, o promovare sau să înceapă o
afacere proprie.

Cisco Networking Academy joacă un rol esențial în angajamentul luat de către Cisco de a avea un impact
pozitiv asupra unui miliard de oameni până în 2025, prin digitalizare.
Timp de peste 20 de ani, Cisco Networking Academy a inspirat oamenii și i-a susținut să se adapteze mai ușor
tendințelor, tehnologiilor și provocărilor dintr-o lume în permanentă schimbare.

La nivelul anului 2018 erau:

- 92.000 cursanți
- 13.000 cursanți doar în 2016/2017
- 139 academii
- 1.500 instructori certificați
- 20 de cursuri disponibile (vs. 1 in 1999)

## Scurt istoric NetAcad în România

- decembrie 1998 – se lansează Cisco Networking Academy în
România
- decembrie 1998 – se înființează prima academie – RoEduNet
- ianuarie 1999 – prima clasă de studenți – Universitatea Politehnica din
București, Facultatea de Automatică și Calculatoare
- aprilie 1999 – prima clasă de elevi liceu – Colegiul Național „Ion Luca
Caragiale”, Ploiești
- Programul Cisco Networking Academy este prezent prin cel puțin câte
o academie locală în fiecare din următoarele orașe: București, Alba
Iulia, Bacău, Baia Mare, Bârlad, Bistrița, Brașov, Buftea, Călărași,
Câmpulung Moldovenesc, Cluj-Napoca, Constanța, Craiova, Focșani,
Galați, Iași, Năsăud, Oradea, Piatra Neamț, Pitești, Ploiești, Roșiorii
de Vede, Sfântu Gheorghe, Sibiu, Sighetu-Marmaţiei, Sighișoara,
Sinaia, Suceava, Târgu-Mureș, Timișoara și Vaslui.

De remarcat distincția pe care Academia Cisco de la Colegiul Național „Cantemir Vodă” din București a
primit-o la Copenhaga, în cadrul unui Congres Internațional: Academia Cisco a anului în spațiul EMEA.
La acea vreme Academia „Cantemir” era coordonată de Prof. Emil Dragomirescu cu ajutorul Prof. Radu
Jugureanu.

## Referințe

- [academia.edu - Istoria informatizării în mediul preuniversitar românesc 1985-2018](https://www.academia.edu/43375781/Istoria_informatizării_în_mediul_preuniversitar_românesc_1985_2018)

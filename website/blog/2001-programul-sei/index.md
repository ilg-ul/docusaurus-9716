---
slug: 2001/programul-sei
title: 'Este lansat programul guvernamental „Sistem Educaţional Informatizat” (SEI)'
authors: [radujugu]
tags: [educatie, autor:radu.jugureanu]

date: 2023-12-11T18:29:02
eventDate: '2001'

---

In anul 2001 este lansat programul guvernamental  **Sistem Educaţional
Informatizat (SEI)**, ca o continuare a
iniţiativelor locale sau regionale din anii 1985 şi 2000
(prezenţa calculatoarelor în şcoli, programe ale
Fundaţiei Soros, proiecte ale Băncii Mondiale).

<!-- truncate -->

Sistem Educaţional Informatizat este un program complex iniţiat de
Ministerul Educaţiei şi Cercetării, al
cărui obiectiv de bază îl reprezintă susţinerea procesului de
predare-învăţare în învăţământul preuniversitar, cu
tehnologii de ultimă oră. Programul sprijină obiectivele reformei
educaţionale în conformitate cu planul de
acţiune eEurope 2005, demarat de Uniunea Europeană ca parte a
iniţiativei europene eLearning.

Programul SEI reprezintă un demers la nivel naţional, având
ca obiectiv
informatizarea sistemului de învăţământ prin dotarea unităţilor
şcolare cu echipamentele necesare, prin
proiectarea unei game largi de softuri pentru asigurarea interacţiunii
dintre elevi şi conţinuturile disciplinare,
prin reprofesionalizarea psihopedagogică a cadrelor didactice
într-o viziune a centrării pe elev şi prin
constituirea premiselor unei reţele informatizate ca suport al
unui management modern.

Programul este implementat de un parteneriat public-privat.
Principalele companii implicate în
implementarea SEI sunt SIVECO România, HP şi IBM. În 2001 –
anul în care a demarat programul SEI -
România avea un număr de 1.321.333 elevi înscrişi în 12.709 şcoli
generale şi 687.919 elevi înscrişi în 1.357
de licee. Sistemul educaţional românesc cuprinde 64,018 profesori
care predau la liceu şi 102.294 la şcoli
generale.

## Proiect de țară

SEI (Sistem Educațional Informatizat) este ilustrativ ca proiect
de țară prin magnitudinea lui dar și prin
durata de implementare (5 etape în 10 ani: 2001-2009 pentru palierul
didactic și 2001-prezent pentru palierul
administrativ și de management educațional).

Un alt atribut semnificativ al acestui proiect este dat de faptul
că a creat o masă critică de profesori
cunoscători ai eLearning.

De asemenea SEI a generat apariția unui număr însemnat de proiecte
mai mici de formare profesională și
dezvoltare a cadrelor didactice, în perioada 2010-2014.

Competențele dezvoltate în cadrul industriei românești de IT,
în domeniul eLearning propulsează România
în rândul foarte puținelor țări care exportă sisteme educaționale.
Steagul României a fost așezat în 27 de țări
plus Uniunea Europeană prin proiecte mari, naționale de eLearning.

Principalul obiectiv al SEI a fost să asigure accesul egal tuturor
beneficiarilor la un sistem educaţional de
calitate, prin introducerea instrumentelor IT moderne, standardizate,
care să faciliteze dezvoltarea societăţii
româneşti, în ansamblul său.

Obiectivul strategic al SEI a fost alfabetizarea digitală a societăţii.
Pentru îndeplinirea acestuia, Ministerului
Educaţiei a optat pentru crearea unei mase critice de cunoştinţe.
Aceasta s-a realizat prin introducerea unor
instrumente digitale (calculatorul, software educaţional) cu scop
pedagogic în procesul de predare, şi unor
metode noi de predare a materiilor şcolare.

Un alt obiectiv cheie al SEI a fost folosirea tehnologiei
informaţiei ca suport în sistemul de învăţământ,
înlesnind o administrare mai bună şi transparenţă la nivelul
structurilor organizaţionale. Prin SEI, administraţia
locală, regională şi centrală beneficiază în prezent de un
important sprijin în privinţa formelor de raportare
statistică, previzionare şi gestiune.

## Echipele de specialiști

Dimensiunea uriașă a celui mai mare proiect românesc
de informatizare a necesitat un management agil și
profesionist, ale cărui rezultate au fost de altfel
recunoscute la nivel internațional.

Coordonarea operațională a proiectelor de eLearning la nivel
național a fost asigurată dinamic, în ani, de
către Florin Ilia, Ștefan Morcov, Otto Zelch și Florin Anton.

Managementul implementării la nivel național care cuprindea
instalări în toate școlile României, formarea
profesorilor și monitorizarea utilizării a fost coordonată de
către Prof. Emil Dragomirescu, probabil cel mai
performant manager de proiecte de IT educațional din România.
A coordonat mii de experți în implementare
și sute de echipe din toată țara.

Peste 180.000 de cadre didactice au participat la programe de
formare pe diferite proiecte: SEI, IntelTeach,
Profesorul creator de software educațional, TIC avansat, etc.
Procesul de formare era în cascadă, plecând de la
formarea unoi formatori seniori care formau la rândul lor
echipe de formatori master, care derulau în școli la
Casele Corpului didactic sesiuni de formare de 89 de ore,
conform procedurilor Centrului Național de Formare
a Personalului din Învățământul Preuniversitar (CNFP).

## Referințe

- [academia.edu - Istoria informatizării în mediul preuniversitar românesc 1985-2018](https://www.academia.edu/43375781/Istoria_informatizării_în_mediul_preuniversitar_românesc_1985_2018)
- [simavi.ro - Sistemul Educaţional Informatizat](https://www.simavi.ro/ro/sistemul-educationa-informatizat-sei)
- [siveco.ro - Sistemul Educaţional Informatizat](http://www.siveco.ro/ro/despre-siveco-romania/studii-de-caz/sei)
